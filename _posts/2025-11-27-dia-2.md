---
title: Dia 2
date: 2025-11-27
categories: [bicicleta, viatges]
tags: [bici,viatge,Xina,ruta,seda]
---

- **6 de juny**

- **Girona ⟶ Arenys d'Empordà (Garrigàs)**

- **35k (77k)**

---

Comiat dels pares i de la Paula. He hagut d'aguantar-me les llàgrimes en més d'una ocasió. Moltes ganes de plorar a l'acomiadar-me de la família i de la Paula. He hagut de fer esforços i distraccions per evitar arrancar un plor qu estava a la gola. A la devesa, comitiva d'amics, alguns acompanyant-me amb bicicleta. Molt guai també. Tinc sentiments contradictoris. Alegria, nervis, tristesa, dubtes, cansament per l'estrès d'aquests dos últims dies. Content d'estar acompanyat i amb ganes d'estar sol. En Lucas jugant amb els meus sentiments -sense adonar-se'n. Em diu que ve, que no, que on soc, amenaçant amb apuntar-se. Emocionalment em fa anar de bòlit. No m'agrada gens. Ara mateix, vull anar sol: fer el viatge egoístament. No em ve de gust compartir-lo. Tinc pors i dubtes, il·lusió i alegria. Moltes ganes de fer-ho i molta incertesa generada pel COVID, les fronteres i les restriccions. Moltes ganes d'estar sol, posar terra pel mig, desconnectar del món, tenir temps per pensar i estar en situació. Necessito temps per viure el present. Expectatives dels meus amics i posades per mi mateix. El dubte etern d'en Lucas. Avui vaig a dormir a casa l'Ángel, un ciclista, clown i viatger que ja ha fet la ruta de la seda, entre moltes altres. A veure com va. Avui m'he posat al dia de tots els missatges pendents i he fet net (fins ara).

Tinc ganes de fer-me u amb el viatge. Encoara no sé quin viatge vull fer. Introspectiu? Conèixer gent? Esportiu? Potser puc trobar-ho tot, potser hi ha lloc per tot en aquest viatge! És prou llarg com per donar-me dosis de tot. És el primer dia i ja he tingut pensaments de tot tipus. Ho he sentit tot en versió reduïda. Com si es tractés d'un trailer.